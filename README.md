# eesnimi.perenimi @ eesti.ee

WIP


------------

`On 6. Jun 2023, at 15:53, <delta@ria.ee> <delta@ria.ee> wrote:`


Teie 04.06.2023

Meie 06.06.2023 nr 1.1-6/23891

Vastus märgukirjale

Austatud Hillar Aarelaid


Täname ettepaneku eest. Oleme varasemalt Riigi Infosüsteemi Ameti 03.05.2023 pressiteates, eesti.ee veebilehel https://www.eesti.ee/et/aliaste-sulgemine/aliaste-sulgemine ja Teie päringute vastustes selgitanud eesnimi.perekonnanimi@eesti.ee e-posti aadressi sulgemise otsuse põhjuseid.
Tänase informatsiooni ja järelduste pinnalt ei ole võimalik RIA-l jätkata eesnimi.perekonnanimi@eesti.ee e-posti aadressi pakkumist juba kirjeldatud põhjustel.

Lugupidamisega

(allkirjastatud digitaalselt)
Margus Noormaa peadirektor


------------


`On 4. Jun 2023, at 23:11, Hillar Aarelaid <hillar@aarelaid.net> wrote:`

Hea härra Margus Noorma!


Palun tühistage eesnimi.perenimi@eesti.ee e-posti aadresside sulgemise otsus ja jätkake kirjade edasisaatmise teenuse osutamist.

eesnimi.perekonnanimi@eesti.ee on ainus e-posti aadress, mis seob üheselt isiku identiteedi Eestiga ning annab igale isikutunnistuse saanule võimaluse kasutada seda kindla ja püsiva kontaktaadressina.

Kindlat ja ajas püsivat kontaktaadressi võib vaja minna igaühel, kel on vaja oma asjatoimetuste käigus anda kontaktiks e-posti aadress. Just eesnimi.perekonnanimi@eesti.ee on olnud aastaid digitaalse identiteedi osa, ning kasutuses alates nn garantiikorras tagasikutsumises kuni turvasertifikaatideni.

Igapäevases kasutuses olevad e-posti aadressid seda mitte ei ole, st et mitte üksi teine teenusepakkuja ei saa seda siduda eesti.ee'ga ega paku kindlust, et eesnimi.perekonnanimi on see sama isik. Samuti võib iga valitud teenusepakkujad muuta oma teenust või tingimusi nõnda, et peab valima teise pakkuja st muutma oma e-posti aadressi. 

Kuna Riigi Infosüsteemi Amet peab nii kui nii jätkama e-posti aadressi isikukood@eesti.ee edasisaatmist, siis palun jätkata ka eesnimi.perekonnanimi@eesti.ee e-posti edasisaatmist.


Lugupidamisega ja vastust ootama jäädes,

Hillar Aarelaid

------------

`On 22. May 2023, at 09:08, delta@ria.ee wrote:`

Teie 03.05.2023
Meie 22.05.2023 nr 1.1-7/23742

Vastus pöördumistele
Austatud Hillar Aarelaid

Pöördusite 03.05.2023. a kolme päringuga Riigi Infosüsteemi Ameti (RIA) poole seoses riikliku postkasti e-posti aadresside omanike küsitluse, kirjade edasi suunamise lahenduse kulukuse ja kirjade edasi suunamise lahenduse alternatiividega. Täiendavalt olete pöördunud 07.05.2023. a seoses riikliku postkasti kvaliteedinõuetele vastavusega. Registreerisime nimetatud pöördumised vastavalt 04.05.2023. a ja 08.05.2023. a ning teavitasime Teid 12.05.2023. a. sellest, et käsitleme neid selgitustaotlustena.

Esmalt selgitame, et RIA ei ole päringutes viidatud teemadel eraldi analüüsidokumente koostanud, vaid on käsitlenud teenusega seotud aspekte asutusesiseses nõuandvat õigust omavas alalises töörühmas. Seetõttu ei ole meil eraldiseisvat nimekirja konkreetsetest dokumentidest, mida välja tuua, kuid saame Teile küsitud teemadel täiendavaid selgitusi anda. 
Need on esitatud Teie päringute saabumise järjekorras:

Päring 1 „Palun dokumentide nimekirja teie veebilehel https://ria.ee/uudised/ria-sulgeb-1- novembristeesnimiperekonnanimieestiee-e-posti-teenuse-0 viidatud “e-posti aadresside omanike küsitlus” kohta“

Riikliku postkasti küsitlus, kus käsitleti ka aliaste sulgemise teemat valmis LimeSurvey keskkonna vahendusel. Info kogumise eesmärgil läbi viidud küsitluse koos selle tulemustega oleme lisanud käesoleva vastuse lisana 1. Riiklikku postkasti laiemalt käsitlenud küsitluse tulemused ei omanud eraldiseisvalt aliaste sulgemise otsuses määravat tähtsust, vaid üksnes toetasid analüüsitud alternatiivide vahel valikute tegemist.

Päring 2 „Palun dokumentide nimekirja teie veebilehel https://ria.ee/uudised/ria-sulgeb-1- novembristeesnimiperekonnanimieestiee-e-posti-teenuse-0 viidatud “kirjade edasi suunamise lahendus kulukuse” analüüsi kohta“

Aliaste tulevikku puudutava otsuse langetamiseks valmis üldistav ülevaade aliastega seotud probleemidest, praegustest keskmistest tööjõu ja tarkvara kuludest nende probleemide lahendamiseks ning püsikuludest, mida oleks hinnanguliselt vaja teenuse üleval hoidmiseks.

Kokkuvõte alternatiividest ja nendega kaasnevatest riskidest ning hinnangulistest kuludest on järgmised:

Alternatiiv 1: Jätkamine aliaste teenuse pakkumisega muutmatult 

Põhimõte: Jätkame samamoodi ning midagi ei muuda.

Riskid:
* Aliaste toimimine on ebaühtlane ning töökindlus ja kvaliteet pole tagatud;
* Aliasi ei ole loodud kõigile võrdsetel alustel ehk tegemist on ebavõrdse kohtlemisega;
* Kahest eelnevast tulenevad õiguslikud riskid.

Kokku aastas: hinnanguliselt 49 680 € (suureneb iga aasta 5%).

Alternatiiv 2: Aliaste teenuse täiendamine (funktsionaalsust lisamata)

Põhimõte:
* Võtame kasutusele tugevama spämmifiltri (nt rspamd);
* Monitoorime aktiivselt saadetavaid kirju ning tuvastame spämmi;
* Kasutaksime roteeruvaid IP aadresse või IPv6-t;
* Taastame aliaste genereerimise süsteemi.

Riskid:
* Risk soodustada rämpsposti saatmist, vähem piiranguid nagu IP-de muutmine = nn spämmi parem edasi jõudmine;
* Me ei tohi õiguslikel põhjustel saadetavaid kirju piirata ning nende sisu töödelda – vajab õigusruumi muutmist;
* Õigusruumi muutes võime võtta kinni spämmitunnustega kirju;
* Kirjade pideval monitoorimisel tekib andmekaitse küsimus. Muuhulgas tekib sõnumisaladuse puutumatuse riive lubamise küsimus – selleks on vaja seadusest tulenevat alust.

Kokku aastas: hinnanguliselt 139 100 € (suureneb iga aasta 5%).

Alternatiiv 3: Paneme aliased kinni

Põhimõte:
* Sulgeme aliased ja seotud süsteemid täielikult ning eemaldame need postkastist;
* Anname sulgemisest 6 kuud ette teada, et inimesed ja teenusepakkujad jõuaks kohaneda.

Riskid:
* Tekitaks tuhandete või kümnete tuhandete seas pahameelt;
* Osad kasutajad on pikka aega aliasi kõige jaoks kasutanud (kontod tehtud aliasega);
* Selles on nähtud Eesti visiitkaarti.

Rahaline sääst pea samas koguses, mis ülalhoidmisega seonduv kulu ehk hinnanguliselt 50 000 € aastas.

Alternatiiv 4: Ehitame uue aliaste postkasti

Põhimõte:
* Saaksime Jamesi toote põhjal pakkuda aliaste postkasti, mis talletab kirju ka riiklikus postkastis;
* Võimaldab IMAP ja POP3 kasutamist aliastele.

Riskid:
* See tähendaks, et tekib vajadus mahtu ka hoida (failid jms), mis võib olla ekstreemselt suur kulu;
* See vajaks väga põhjalikku muudatust seadustesse, sh luba töödelda isiklikke kirju. Samuti risk, et õigusruumi muudatused ei lähe läbi, kuivõrd sõnumisaladuse riive ei pruugi olla proportsionaalne saadava kasuga;
* Kodanikud ise ka ei poolda seda, et sellist teenust pakkuda;
* IMAP ja POP3 sisaldavad riske, mille tõttu me neid pakkuda ei saa;
* See pole parem kui sarnased tooted (gmail, outlook jm) ning tekitab turul ebavõrdse olukorra, kuna riik pakub tasuta erasektori toodet. 

Kokkuaastas: hinnanguliselt 565 000 € (suureneb iga aasta 5%)

Päring 3: „Palun dokumentide nimekirja teie veebilehel https://ria.ee/uudised/ria-sulgeb-1- novembristeesnimiperekonnanimieestiee-e-posti-teenuse-0 viidatud analüüsile: “kirjade edasi suunamise lahenduse väga head alternatiivid” kohta“

Küsimuses esile tõstetud lauses ei ole analüüsile viidatud. Otsuse tegemisel võtsime arvesse teiste turul pakutavate e-postkasti teenusepakkujate olemasolevaid lahendusi, nende funktsionaalsusi ning võimekusi kirjade talletamisel ja vahendamisel. Võimalik on tutvuda avalikult kättesaadava informatsiooniga e-posti teenusepakkujate kohta näiteks teenusepakkujate infomaterjalidest või antud teemal koostatud artiklitest.

Päring 4.1: „Palun edastada dokument või dokumendid, kus võrdelete teenuse tegelikuks osutamiseks kasutava tarkavara mittevastavust “ tänapäevastele kvaliteedinõuetele“.“

Viidatud sõnapaar võtab kokku pressiteates ning aliaste sulgemisega seotud artiklis (https://www.eesti.ee/et/aliaste-sulgemine/aliaste-sulgemine) välja toodud probleemid seoses aliastele edastatud kirjade kohale jõudmisega suurematele e-postkasti teenusepakkujatele (Google, Microsoft, Yahoo), kus mitmel juhul ei ole jõudnud ligikaudu 50% kirjadest suunatud e-posti aadressile kohale. Lisaks sellele tähistab see sõnapaar ka spämmkirjadega seonduvaid probleeme ning erinevaid võimalusi aliaste e-posti aadresse väärkasutada andmekaitse vaatepunktist. Antud teemal on võimalik tutvuda avalikult kättesaadava informatsiooniga e-posti teenuse kvaliteetse pakkumise kohta näiteks erinevate teenusepakkujate infomaterjalidest või antud teemal koostatud artiklitest.

Päring 4.2: „Samas palun ka edasta dokumendid teenuse tõrgete kohta, mis ei olnud seotud inimvea või välise mõjuriga.“

Eraldi konkreetseid dokumente RIA teenuse tõrgete kohta ei loonud ja seega ei ole võimalik edastada ka nimekirja erinevatest dokumentidest. Teenuse tõrkeid on esinenud püsivalt kogu mõõdetud vahemikus ning erinevad näited neist on kirjeldatud eelmises vastuses ning pressimaterjalides. Tõrgete ülevaade on RIA-l olemas andmeanalüüsi tööriistade vahendusel, kuid nende välja filtreerimine, koondamine ja väljastamine ei ole otstarbekas.

Lugupidamisega


(allkirjastatud digitaalselt)

Margus Noormaa peadirektor







------------

`On 7. May 2023, at 12:44, Riigi Infosüsteemi Amet <noreply@ria.ee> wrote:`

Lugupeetud riikliku postkasti kasutaja!

Riigi Infosüsteemi Amet (RIA) sulgeb 1. novembrist 2023 erakirjavahetuseks loodud eesnimi.perekonnanimi@eesti.ee e-posti aadressid ehk aliased. Kehtima jääb jätkuvalt ametlikuks kirjavahetuseks loodud e-posti aadress isikukood@eesti.ee, mille kaudu edastatakse riigiasutustelt teavitusi, mis talletuvad ka riigiportaali keskkonna (www.eesti.ee) postkastis ning mis on suunatud teie igapäevases kasutuses olevale e-posti aadressile.

Aliase olemasolu saab kontrollida, kui siseneda riigiportaali keskkonda www.eesti.ee, valida töölaualt või vasakmenüüst “Postkast”, edasi vasakmenüüst punkt “Seaded” ning kui lehe all on keele valiku juures aadressi kuju eesnimi.perekonnanimi@eesti.ee, annab see kinnituse aliase olemasolust.

Kui Te ei ole eesnimi.perekonnanimi@eesti.ee e-posti aadressi kunagi kasutanud, siis võite teavitust ignoreerida. Juhul, kui te seda e-posti kasutate ja olete jaganud kontaktina, sh mõnele teenusepakkujale (nt Telia, Swedbank jms), soovitame Teil kontaktid muuta hiljemalt 1. novembriks 2023.

Selleks, et Teil oleks lihtsam leida teenusepakkujaid, kellele olete aliase kontaktaadressina andnud, vaadake palun nimekirja võimalikest teenusepakkujatest eesti.ee veebilehelt www.eesti.ee/et/aliaste-sulgemine/aliaste-sulgemine

Sulgeme eesnimi.perekonnanimi@eesti.ee aadressid, sest see teenus ei vasta tänapäevastele kvaliteedinõuetele ega ole töökindel. Paljud kirjad ei pruugi nn spämmifiltrite tõttu adressaadini jõuda, samuti saadetakse läbi aliaste suures mahus rämpsposti, mida RIA-l ei ole võimalik piirata. Ühtlasi viis RIA aasta alguses läbi kasutajauuringu, mille kohaselt ei tea 60% vastanutest, et neil alias on, ja 70% ei pea aliaste olemasolu vajalikuks.

RIA-l on teabevärava eesti.ee määruse § 201 lõikest 4 (https://www.riigiteataja.ee/akt/125032021005?leiaKehtiv) tulenev kohustus tagada riikliku postkasti toimimine ja haldamine, mis jätkub e-posti aadresside isikukood@eesti.ee vahendusel, kuhu saavad kirju saata üksnes avaliku ülesande täitjad, sh riigiasutused.

Rohkem infot teenuse sulgemise kohta leiate eesti.ee veebilehelt www.eesti.ee/et/aliaste-sulgemine/aliaste-sulgemine


Kõike head soovides

Riigi Infosüsteemi Amet











